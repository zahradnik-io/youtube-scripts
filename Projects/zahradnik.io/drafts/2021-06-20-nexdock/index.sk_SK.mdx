---
title: Notebook z vášho mobilu? Spoznajte NexDock
excerpt: Už dlho snívam o používaní môjho telefónu namiesto notebooku. Sny sa plnia.
author: Vladimír Záhradník
date: 2021-05-27
categories: smartphone dock versatility
hero: ./images/hero.jpg
lang: sk_SK
comments: true
secret: true
---

Vývoj mobilných telefónov napreduje míľovými krokmi. Už dávno to nie sú hlúpe zariadenia, ktoré sú dobré len na telefonovanie. Technológia pokročila natoľko, že sa dnes svojím výkonom začínajú vyrovnávať menej výkonným notebookom. Dokonca v istých parametroch už notebooky porážajú. Majú displeje s vyšším rozlíšením a vyššou obnovovacou frekvenciou. To, že sú dotykové, je samozrejmosť. Bežne majú 6 a viac gigabajtov operačnej pamäte, ich procesory sú navrhované tak, aby boli veľmi úsporné a aby telefóny na jedno nabitie vydržali aj viac ako jeden deň. A popri tom je tu ešte vyššia konektivita a mobilita. Je až neuveriteľné, čo všetko sa vďaka miniaturizácii vošlo do tak malého tela telefónu.

Naproti tomu sa technologický vývoj v oblasti notebookov rok čo rok spomaľuje. Keď si porovnáte tohoročné modely s tými minuloročnými, ťažko nájdete rozdiel. Sám používam asi 10-ročný notebook a po drobných vylepšeniach sa výkonnostne v mnohom približuje tým dnešným modelom. Akurát má väčšiu hmotnosť a menšiu výdrž, to je celé.

Dotykový displej je v notebooku stále luxus. Rozlíšenie displeja bolo dlho ustálené na 1366x768 pixelov, a ešte ani dnes nie je full-HD (1920x1080) samozrejmosť. Ubúdajú porty, takže kúpa dokovacej stanice alebo rôznych redukcií je takmer nutnosť. Čo sa operačnej pamäte týka, bežne majú notebooky 4 GB. Je to posun oproti minulosti, ale váš mobil má pravdepodobne viac. No a potom sú tu procesory. Tie do notebookov sú už dnes relatívne úsporné, ale na tie z mobilných telefónov sa stále nechytajú. Výdrž notebookov je preto oveľa menšia.

Prečo teda ešte stále používame notebooky? Pretože boli prispôsobené na prácu. Majú relatívne veľký displej, slušnú klávesnicu a touchpad. A potom je tu ešte jeden podstatný dôvod: kompatibilita. Na notebookoch beží plnohodnotný Windows alebo Linux, čo je nutnosť, ak chcete spustiť starý podnikový softvér a podobne. V neposlednom rade je tu výkon. Mobily sú síce stále výkonnejšie, ale na tie najvýkonnejšie notebooky sa stále nedoťahujú. Trúfam si však povedať, že pokiaľ nie ste programátor, profesionálny grafik, strihač videa a podobne, vôbec sa vás tieto obmedzenia nedotknú.

Ja však som programátor, a preto bol pre mňa výkonný notebook nutnosť. Nechce sa mi ho však nosiť do terénu. Má cez dve a pol kila a zaberá veľa miesta. V teréne mi stačí jednoduchý stroj, na ktorom si budem robiť poznámky, písať blogy, alebo demonštrovať zákazníkovi môj produkt. Už dlho preto hľadám pre seba riešenie. Výkonný mobil mám stále pri sebe, tak prečo ho nevyužiť?

## Konvergencia

[//]: # (Used references)
[we-write-the-story]: https://youtu.be/y9c78nemYCg