---
title: EasySpeak v slovenčine: Prečo to má zmysel?
author: Vladimír Záhradník
date: 2020-02-16
---

Ak vidíte toto video, EasySpeak je v slovenčine a pričinil som sa o to ja. Pre tých, ktorí ma nepoznáte, volám sa Vlado Záhradník a som tajomníkom a viceprezidentom pre vzdelávanie v klube Toastmasters Košice.

Poznámka: B-roll video preloženého EasySpeaku

(Voice Over) Prečo som sa rozhodol preložiť EasySpeak? Áno, uvedomujem si, že EasySpeak by potreboval modernizovať. Povedala mi to dokonca aj naša nová členka. No musíte uznať, že svoju úlohu napriek nemodernému vzhľadu plní a nepredpokladám, že bude v najbližších rokoch nahradený. Aktuálne ho udržiavajú v prevádzke dobrovoľníci vo svojom voľnom čase. Nemôžeme od nich čakať, že začnú sami od seba vyvíjať nový softvér len preto, že tento pôsobí nemoderne. Z vlastnej skúsenosti viem, že by šlo o stovky hodín práce.

Začiatkom roka k nám prišlo niekoľko nových členov a riešil som, ako ich čo najefektívnejšie vyškoliť. Zistil som, že dvaja z nich vôbec nevedia po anglicky a tiež viem, že aj medzi terajšími členmi sa zopár ľudí bez znalosti angličtiny nájde. Skúsil som sa vcítiť do ich kože. Moja angličtina je na takej úrovni, že niekedy si už spätne nepamätám, či som text čítal v angličtine alebo slovenčine. Ale keby mi niekto povedal: "Vlado, tu máme web v maďarčine na organizáciu stretnutí Toastmasters", zrazu by som veci vnímal úplne inak. Keďže po maďarsky neviem, učil by som sa kde mám kliknúť a zvládal by som len základné veci, pre ktoré niekto pripravil obrázkový návod. Myslím, že to vieme robiť aj lepšie. Ak znížime jazykovú bariéru, členom tým pomôžeme oveľa viac ako ďalšími školeniami na EasySpeak.

V minulosti som ako dobrovoľník už prekladal aj väčšie projekty. Som napríklad hrdý na to, ako som pozdvihol úroveň prekladu aplikácie Kodi, ktorú zrejme mnohí poznáte a používate. Ak už venujem čas nejakému projektu, snažím sa o to, aby bol open-source. S EasySpeakom som sa rozhodol spraviť výnimku, pretože jeho dopad na Toastmasters kluby na Slovensku je zásadný. Verím, že problémy s angličtinou nemajú len členovia u nás v Košiciach, ale rovnako aj v iných kluboch.

Skontaktoval som sa s tvorcami EasySpeaku a nadviazal som s nimi spoluprácu.

Poznámka: B-roll video z prekladu EasySpeaku

(Voice Over) Vďaka tomu, že pôsobím aj vo vedení a zároveň poznám klub aj ako rádový člen, poznám zaužívané pojmy, čo mi pomohlo vytvoriť preklad tak, aby vám slová neprišli úplne neznáme. Napriek tomu som niektoré pojmy zadefinoval nanovo, pretože aktuálne používané pojmy nie je možné v slovenčine spisovne použiť. Uvediem príklad: area. V slovenčine som toto slovo nahradil pojmom oblasť. Pojmy ako dištrikt a divízia som sa rozhodol zachovať, pretože už sú do slovenčiny prebraté. Ďalej, pojem officieri som nahradil slovom vedúci. Význam je, myslím si, stále jasný.

A aké budú ďalšie kroky? Teraz bude potrebné preklad otestovať a opraviť preklad tam, kde nedáva úplne zmysel. Keď robíte preklad, častokrát nemáte potrebný kontext. Ten získate až pri používaní aplikácie.

Ak vás moja iniciatíva zaujala a chcete mi pomôcť preklad odladiť, skontaktujte sa so mnou. Odkaz nechávam pod videom. Tiež by som rád vedel názor vás z ostatných klubov. Bude podľa vás EasySpeak v slovenčine pre vašich členov prínosom? Ak ste z Českej republiky a inšpiroval som vás vytvoriť český preklad, ozvite sa mi a poviem vám ďalší postup. Svoje názory a pripomienky mi môžete nechať v komentároch pod videom.

Ďakujem a prajem vám pekný deň. Ahojte!